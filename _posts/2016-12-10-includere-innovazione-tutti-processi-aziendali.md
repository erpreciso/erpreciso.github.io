---

title: Includere l'innovazione in tutti i processi aziendali
date: 2016-12-10 21:11 +01:00

---
{% include toc  icon="file-text" %}

Riflessioni a seguito della lettura del libro di [Gary Hamel - Il futuro del management](https://www.goodreads.com/book/show/1842550.The_Future_of_Management"){:target="_blank"}

*Innovazione* non deve essere solamente un'idea di cui parlare durante le riunioni, o uno scambio di idee alla macchinetta del caffè con l'implicito che "tanto nulla verrà realizzato". Deve essere inclusa nella quotidianità della vita di un'azienda, dalle riunioni per discutere il budget ai colloqui per assumere personale alle discussioni con collaboratori esterni.

Abbiamo tutti esperienza di cose che "succedono": un processo funziona o non funziona, ma in ogni caso **avviene**; una persona è presente o assente, produttiva o poco efficiente, ma in ogni caso **collabora**, è **presente**.

Il senso è che è possibile, e facile, vedere le cose che accadono, gli avvenimenti, ma **non è possibile vedere, e di conseguenza valutare, le cose che non accadono**: una grande idea rimarrà sempre un'idea se non si fa seguire una valutazione, un piano ed eventualmente un'implementazione.

Attenzione a non cadere nel tranello di considerare una occasione mancata come una semplice "occasione" (opportunità di guadagno, di miglioramento, di cambiamento...) "mancata" (... a cui non si è dato seguito, e che quindi non ha generato nulla). Il "valore non aggiunto" che viene generato da una non-azione non è semplicemente il mancato guadagno, il mancato miglioramento: a queste voci vanno sommate il vantaggio competitivo che i vostri concorrenti potenzialmente guadagnano implementando l'idea prima di voi.

Per fare un esempio, supponiamo che, a seguito di un'indagine interna derivante da un recente problema di insufficiente qualità nel processo produttivo, vi imbattiate nella realtà che, in media, i vostri dipendenti spendono un'ora al giorno solo per gestire l'enorme volume di email scambiate internamente.

Semplicemente dando un'occhiata a degli esempi che alcuni volontari vi pongono, vedete immediatamente che la maggior parte delle comunicazioni è sì importante per il funzionamento dell'intero processo se preso nel suo insieme, ma non c'è assolutamente motivo che ogni singola comunicazione sia indirizzata all'intero team. Facendo due conti, scoprite che non meno del'80% delle email potrebbe essere tranquillamente cancellato con un tratto di penna (virtuale).

Avete due possibilità: dare un seguito a questo, investendo del tempo per una ricerca più ampia e strutturata, oppure l'opzione zero: non fare nulla. Nel caso, ahimè, scegliate l'opzione di lasciare le cose come stanno, non solo perdete l'eventuale guadagno che avreste nel liberare del tempo prezioso i vostri collaboratori, ma ne regalate altrettanto ai vostri concorrenti che, avendo probabilmente gli stessi problemi, implementano invece azioni correttive.

Purtroppo, nel breve periodo, i costi dell'innovazione possono sembrare, ed essere concretamente, superiori ai benefici: valutate bene l'orizzonte temporale che state analizzando, e non esitate a produrre stime anche con pochi dati disponibili: potreste rendervi conto che calcolare un impatto più in là del breve periodo non abbia più senso che lanciare dei dadi, ed in questo caso la vostra propensione al rischio sarà il fattore decisivo, ma potreste anche rendervi conto di avere già sufficiente evidenza che un miglioramento è non solo possibile ma conveniente.

# Fare in modo che tutti si sentano parte dei processi innovativi

L'innovazione non può e non deve essere un processo imposto dall'alto. Più ognuno si sente personalmente parte del processo, e maggiori sono le possibilità di successo di eventuali cambiamenti che potrebbero potenzialmente essere visti con cattivo occhio.

## Stimolare un ambiente in cui la creatività possa manifestarsi, ad esempio con competizioni o incentivi per sottomettere idee.

In ogni ambiente sociale, un potente strumento di coinvolgimento è la competizione. Fare in modo che si faccia leva sullo stimolo di ognuno a mettersi in gioco per provare a superare l'altro può generare risultati importanti. Ad esempio, create una gara a chi porta a termine un processo aziendale nel minor tempo possibile, oppure a chi presenta un'idea in maniera più chiara possibile. Fate in modo che i vincitori derivino da criteri oggettivi e misurabili: metriche numeriche, o giurie super partes.

Ma ci sono delle controindicazioni:

* per ogni vincitore, ci sono molti, molti, molti perdenti: prima di avere delle possibilità da offrire a chi vince, pensate ad una soluzione per risollevare chi perde. Combattete bullismi vari, ed evitate che le cose si trascinino più del dovuto: finita l'esperienza, traete risultati ed aprite i nuovi rispettivi capitoli, chiudendo quello che li ha generati.
* non tutti hanno un forte stimolo a mettersi in gioco: non deve accadere che qualcuno si senta, o venga concretamente, escluso. Fate in modo che tutti, anche chi non sembra volere avere nulla a che fare, portino il proprio contributo. A volte non si tratta di non voler competere, ma semplicemente di non voler mostrarsi competere, ad esempio per giochi di potere. Ma non potete permettere che questo impatti l'obiettivo primario dell'esercizio, che è quello di generare idee. Incentivate chi non si senta di voler essere coinvolto a collaborare con altri, ad esempio proponendo un competizione a squadre, o addirittura una competizione anonima.


## Fare tesoro dei modelli mentali che compongono la cultura aziendale, ma allo stesso tempo metterli costantemente in discussione in modo che possano eventualmente venire archiviati in caso siano superati

Un'azienda non è formata solo dalle persone, ma anche dai modelli e dai processi che vengono portati avanti quotidianamente. Molti di essi sono comuni ad ogni organizzazione sociale (ad esempio, la cortesia verso i colleghi o il ripudio delle discriminazioni), altri sono particolari del vostro settore d'affari (ad esempio, la rete dei fornitori). Alcuni di questi modelli costituiscono il **vantaggio competitivo** della vostra azienda, e come tale devono essere condivisi internamente, interiorizzati da tutto il personale, e presi come linea guida quando vengono prese decisioni strategiche.

Ma questo non significa doverli mettere su un piedistallo e adorarli in maniera imprescindibile: anche nel caso si voglia mantenere una cultura di secolarità, di stabilità o non-cambiamento come struttura, bisogna comunque **mettere in discussione** ciò che si studia, si segue, si prende a modello.

Una procedura che veniva svolta in maniera impeccabile fino a qualche anno fa con carta e penna, potrebbe essere ora semplicemente impossibile senza moderni strumenti di calcolo; una collaborazione con una certa dirigenza politica locale potrebbe essere non più conveniente a seguito di una riorganizzazione non solo delle persone ma anche della politica di partito.

Programmate delle periodiche revisioni di ogni singolo processo, idea, cultura, policy che prendete come modello di quotidianità. Come identificarli? Molte volte ci sono poche informazioni scritte, proprio per la presunta onnipresenza di questi modelli; partite da questo indicatore. Traete vantaggio dai nuovi collaboratori, sia interni che esterni. Partite da domande che hanno una risposta secca e prevedibile ("Hai seguito il solito processo per valutare quel potenziale nuovo cliente?") e sorprendete l'interlocutore con una domanda aperta ("Si, bene. Perché?" oppure "Qual è il solito processo?"). Non appena viene introdotto l'argomento del "perché si è sempre fatto così", fate suonare un campanello d'allarme e chiedetevi: se avessimo sempre fatto come facevano i nostri antenati, e se loro a loro volta avessero fatto lo stesso, come sarebbe il mondo oggi?

## Identificare le sacche di improduttività e dirottare adeguatamente le risorse per arginare i danni derivanti

É possibile assumere il meglio del meglio sul "mercato" dei collaboratori disponibili, ma non sempre è la scelta migliore: magari avete assunto un ricercatore di fama mondiale in quel particolare settore di ricerca, per poi realizzare che la vostra azienda si sta orientando da un'altra parte. Oppure quell'analista che ha delle prestazioni fenomenali quando lavora da solo non riesce proprio ad integrarsi nel team in cui dovrebbe lavorare per la durata del "grande progetto".

Non sempre improduttivo è sinonimo di cattiva prestazione personale, o non adeguatezza dei ruoli o delle tecnologie. A volte è semplicemente il sistema che non funziona.

Quando analizzate una situazione, provate a ragionare in termini di modelli: ad esempio, avete dei **fattori** che contribuiscono ad un **avvenimento** e questo porta a delle **conseguenze**. I fattori sono le *persone* che utilizzano le *tecnologie*, mentre l'*avvenimento* è, ad esempio, il vostro collaboratore praticante avvocato che deve presentare dei documenti in tribunale entro una certa scadenza. Le *conseguenze* possono essere il proseguimento della pratica con il vostro cliente, o il danno per non avere rispettato la scadenza e, ad esempio, la decadenza di un contratto.

In questo caso, notate che il **valore** della situazione è solo ed esclusivamente la **conseguenza**: il procedere o meno con la causa, e di conseguenza con il vostro cliente. Analizzate tutto quello che porta alle varie possibili conseguenze: l'avvenimento che ho identificato, è veramente l'unica possibile causa del potenziale successo o fallimento? Se si, come si comportano i fattori per il conseguimento del risultato? Potreste identificare che il vostro collaboratore ha fatto tutto il necessario per essere in condizione di rispettare la scadenza, ma un fallimento nel sistema di gestione del calendario non ha generato il promemoria, e di conseguenza la scadenza non è stata rispettata.

Ora, questo sembra un caso isolato: ma cosa succede quando identificate che questo avviene *sistematicamente*, ovvero regolarmente ed in maniera misurabile? Se ciò non avvenisse, la chiameremmo produttività, ma dato che accade il contrario, si tratta di *improduttività*.

Misurate, e stimate le perdite, così da poter valutare azioni correttive. Raccogliete dati sull'efficienza dei processi, e sappiate leggerli in maniera distaccata, ad esempio, dalle persone coinvolte, ma in relazione al valore in gioco.

# Costruire un'azienda abbastanza agile da modificare se stessa

C'è un concetto in economia denominato "lock-in": si tratta della situazione che si crea quando diventa anti-economico il cambiare un fornitore, e si è quindi, anche se non formalmente, legati ad un particolare rapporto di collaborazione senza avere la libertà di migrare ad un altro sistema.

Questo può essere un vantaggio o uno svantaggio, dipende da dove si guarda il rapporto: una forte dipendenza da un particolare fornitore potrebbe mascherare delle condizioni di contratto particolarmente vantaggiose, oppure una informale garanzia di stabilità. A sua volta, una forte stabilità comprovata per un certo periodo di tempo potrebbe non significare nulla per i periodi futuri, e dare invece una fasulla confidenza di controllo delle disponibilità di risorse.

Questo concetto potrebbe agevolmente essere applicato al funzionamento stesso dei processi interni aziendali: un eccessivo affidamento sulle persone, invece che sui ruoli, potrebbe generare complicazioni, o presunte tali, quando le persone cambiano ruoli o posizioni aziendali.

## Valutate i vostri processi in termini di funzioni, mansioni e competenze, non identificateli con le persone

Fate in modo che il dare un nome ad un processo, ed usare quel nome nelle riunioni e nelle discussioni, sia una buona pratica aziendale. Fate in modo che le persone si rapportino a "divisione A" invece che a "Mario", oppure che le telefonate prese vengano annotate come "messaggio da divisione B" invece che "ti ha cercato Gino, quello strano del piano di sotto".

* create delle caselle di posta dedicate per ogni dipartimento, e fate in modo che vengano usate al posto delle comunicazioni dirette alle persone specifiche; fate in modo di avere un continuo monitoraggio delle stesse, possibilmente a rotazione, in modo da trasmettere il messaggio che quello è il canale da utilizzare non solo perché imposto, ma perché è più efficiente.
* create linee guida che scoraggino il nominare persone specifiche quando non è strettamente necessario; ad esempio, nelle fasi di studio di fattibilità di un progetto si ha raramente un'idea delle specifiche persone coinvolte, ma bisogna sicuramente avere un'idea dei dipartimenti e funzioni aziendali da tenere informati.


Questi accorgimenti non servono a dare un'aria di distacco, ma concretamente aggiungono flessibilità ai sistemi e evitano attacchi di panico quando qualcuno si assenta per le meritate ferie estive e tutti si ritrovano a gestire i problemi "correndo urlando in mezzo alla strada".

## Valutate scenari alternativi, anche estremi

Cosa succederebbe alla mia azienda se la banca che correntemente mi fornisce la maggior parte del credito fallisce? Cosa succederebbe se avvenisse una manifestazione violenta, e riportassi dei gravi danni alle strutture senza che le assicurazioni rispondano? Oppure una instabilità politica nel paese dove il mio profitto sta crescendo maggiormente? O un incendio nel mio archivio?

Provate ad immaginare delle situazioni che possono accadere, ed a valutare le possibili risposte. In project management, questo di solito accade in fase di valutazione dei rischi, creando una griglia a cui assegnare a tutti i possibili rischi un valore di probabilità di accadimento dello stesso, ed un valore di impatto, per poi usare il prodotto tra questi due indicatori come indice di priorità. Ad esempio, se valuto il rischio "Distruzione dello stabilimento per inondazione" assegnerò un valore elevato di valore di impatto, ad esempio 3 su una scala di 4 (non assegno il valore massimo in quanto ho un elevato grado di copertura assicurativa) ma assegnerò un indice basso se la probabilità di inondazione è bassa (la zona ne ha sofferto in passato, ma negli ultimi anni le opere idriche sono state rimodernate) ed un indice elevato se invece la probabilità è alta (ad esempio, se recenti sopralluoghi hanno verificato una scarsa manutenzione delle infrastrutture e non c'è al momento volontà politica di investire).

Create una griglia simile, applicata non ad un singolo progetto ma all'intera vostra attività, cercando di pensare a volte anche all'impensabile. Raccogliete quante più idee possibile, prendendo nota anche di quelle a prima vista più improbabili. Una volta raccolta una cospicua base, dedicatevi a "potare": assegnate le varie probabilità e valutazioni di impatti, cercando di essere onesti nelle stime; dopodiché, in base ai risultati, definite una soglia ragionevole sotto la cui decidete di non dedicarvi ulteriori approfondimenti. Per tutto quanto sopra la soglia, invece, dedicatevi a studiare possibili scenari e piani di azione, seguendo la priorità. identificata da rischio e impatto. Questo vi porterà non solo ad essere preparati all'elenco chiuso identificato, ma a valutare il vostro, e quello dei vostri collaboratori, modo di approcciare situazioni fuori dall'ordinario, anche se solo immaginate.

# Create un'azienda in cui tutti diano il meglio di sé

## Trovate le dimensioni giuste per ogni team: troppo management e troppo poca libertà

Ci sono teorie che individuano in 160 membri il limite per cui una organizzazione può funzionare senza una struttura convenzionale. Questa la teoria; la pratica è che è troppo riduttivo affidarsi ad una soglia derivante da studi lontani dalle nostre realtà, e che dipende da una serie di fattori come il nostro modello di business, il mercato su cui ci affacciamo, le persone di cui è composta la squadra, i modi più efficienti di organizzare i gruppi di lavoro. Potrebbe essere che una gerarchia è completamente superflua in quanto le interdipendenze sono così pronunciate da rendere privo di senso ogni tentativo di sovra organizzazione delle varie squadre operative. Potrebbe invece accadere che senza una gerarchia forte e delineata, con una forte disciplina e formale dipendenza dei vari livelli, vengano a mancare componenti fondamentali dello stesso lavoro di team: si pensi alla struttura militare, in cui non si hanno esempi di gruppi in cui non ci sia una gerarchia forte e ben definita.

## Troppa gerarchia e troppo poco spirito di comunità

Il calare dall'alto uno **spirito di comunità** è spesso inutile: se manca la spinta dall'interno di ognuno, ogni tentativo di creare un team dove non si è formato spontaneamente è pressoché vano. Eppure ci sono svariati modi per creare situazioni di potenziale sviluppo: ad esempio, incentivando le possibili interazioni tra diversi dipartimenti creando un ambiente di lavoro che fisicamente incentiva gli incontri "casuali", senza però penalizzare l'individualità: un lungo corridoio con accesso ai diversi dipartimenti, in cui le persone fisicamente si scontrano. Oppure una posizione strategica dei locali adibiti a svago, per cui le persone devono attraversare zone diverse dell'azienda per accedervi.

Cercate di creare interdipendenze tra i diversi interessi: fate in modo che, pur lavorando su progetti diversi, si creino sinergie ed interessi comuni, in modo da unire le forse e creare quello spirito di team che è a volte l'anello mancante e vincente per arrivare alla meta.

Ora, questo non deve essere solo un ideale astratto, ma un obiettivo concreto e misurabile: create delle interdipendenze finanziarie tra i vari progetti ed obiettivi, con incentivi e punizioni. Solo in questo modo l'incentivo a collaborare produttivamente è concreto e non solo decantato. L'esempio più immediato è la pratica di sostituire parte del salario fisso con quote aziendali, legate al profitto dell'azienda nella sua interezza; oppure un sistema di incentivi ed aumenti salariali

Ma attenzione: ogni impegno di riorganizzazione aziendale ridistribuisce il potere, dando da una parte ma togliendo da un'altra. Non aspettatevi di lasciare tutti contenti, e anticipate le potenziali sorgenti di destabilizzazione in maniera da potere essere tempestivamente arginate.

## Troppe esortazioni e troppo poco impegno spontaneo

Responsabilizzate i collaboratori dando loro maggiore potere discrezionale: fornite loro accesso a tutti i livelli di informazione, e misurate quanto realmente ne usufruiscono. Stimolate un processo decisionale basato su dati, non su sensazioni. Un innovazione in questa direzione è l'introduzione della sperimentazione come supporto decisionale. Dovete scegliere quale dipartimento coinvolgere nel prossimo grande progetto? Create un micro obiettivo che rispecchia, su piccola scala, l'oggetto del progetto, e stimolate diversi dipartimenti ad organizzarsi per affrontare il problema come se non fosse una simulazione ma un progetto reale. Dimostrate che fate sul serio, mediante incentivi reali e allocazione di risorse verso questi test.

Se non potete permettervi una sperimentazione ad hoc, almeno fate in modo che le passate esperienze non vengano perdute; raccogliete i dati dei progetti e delle attività in corso, anche se credete siano compiti che "fate una volta sola, e mai più". Creerete un utile base dati di esperienze concrete e misurate, a cui attingere in caso di stime da produrre su attività simili, o valutazione delle performance di processi.

Abbiamo già introdotto il tema dell'organizzare competizioni di creatività, ma questo non deve essere il solo modo per avviare nuovi progetti di innovazione: **snellite il processo di approvazione da parte del management dei progetti che hanno a che vedere con innovazione**. Fate in modo che idee strategiche abbiano una corsia preferenziale nei solitamente affollati corridoi aziendali; ad esempio, lasciate una struttura orizzontale come organizzazione del progetto, invece che una gerarchia, in modo da essere sottoposti più o meno alle stesse pressioni e tempistiche (è notoriamente lento comunicare con un dirigente di grado elevato, qualunque sia la cultura aziendale).

Un segnale ancora più forte sarebbe il destinare una parte predeterminata del tempo a questi progetti di innovazione: se il dedicarci due ore a settimana potrebbe sembrare cannibalizzare il tempo destinato ad attività che sembrano più redditizie, tenete sempre presente l'orizzonte temporale e le importanze strategiche.
