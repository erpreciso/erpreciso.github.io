---
title: La generosita' e l'allegria dell'Asia centrale
excerpt: "Brevi storie da un viaggio nel Gorno-Badakhshan, da Dushanbe (Tajikistan) ad Osh (Kyrghistan), passando per la valle Bartang ed il passo Kyzyl-Art"
tags: viaggi
lang: it
ref: pamir
header:
  image: /assets/images/2014-pamir/haystack.png
  caption: "Haystack travelling on the road"
  teaser: /assets/images/2014-pamir/haystack.png
gallery:
 - image_path: /assets/images/2014-pamir/IMG_8970.jpg
   url: /assets/images/2014-pamir/IMG_8970.jpg

---

# L'arrivo a Dushanbe

L'impatto in aeroporto è decisamente forte. Abituato, in occidente, a schermi luminosi che dopo l'atteraggio indirizzano al recupero bagagli e guidano il viaggiatore verso l'uscita nella maniera piú efficiente possibile, ci ritroviamo invece a camminare quasi sulla pista verso un edificio basso e decisamente sovraffolato di persone urlanti che sembrano discutere su ogni scatola e pacchetto. Sembrano, dato che in realtà tutto funziona alla perfezione.

Sono io a non capire, a guardare la folla con l'aspettativa che solo una macchina organizzativa composta da pianificazione, nastri e cartelli luminosi possa garantire efficienza nel gestire le connessioni tra i bagagli e le persone, mentre invece in realtá basta solamente la voglia di risolvere i problemi. Come quando, dopo oramai una buona mezz'ora di attesa, il personale mi fa salire sul nastro e passare attraverso il buco da dove di solito i bagagli escono, non le persone entrano, per poter controllare direttamente sul carrello proveniente dall'aereo che no, due grosse scatole contenenti due biciclette proprio su quel volo non c'erano.

In occidente, stesso problema ma diverso aproccio: cercare un desk appropriato, compilare una richiesta, sorridere ed aspettare. A Dushanbe, letteralmente ti gettano sul campo per fartelo risolvere da te il problema. Anche se purtroppo (al momento si, penso "purtroppo") il bagaglio è fermo a Mosca per motivi sconoscuti (non e' vero, sappiamo benissimo di non aver pagato la tratta Mosca-Dushanbe, ma vogliamo ignorarlo). E non sarebbe arrivato prima di due giorni, giusto il tempo per farmi conoscere una grande citta centroasiatica e le persone che ci vivono.


# Dove e perchè

La decisione tra me e Flavio di intraprendere un viaggio insieme in bicicletta è nata nel gennaio 2014, dopo essersi conosciuti da qualche mese, condiviso alcune gare di trail running e uscite di scialpinismo; non c'era ancora una meta precisa, solo la voglia di condividere un'esperienza di viaggio con due sole regole di fondo: mezzo di trasporto a due ruote, e natura mozzafiato.

Abbiamo raccolto informazioni riguardanti il Tibet, ma ci ha intimorito l'organizzazione del viaggio in un paese dalla politica e burocrazia complicata: in nostro unico limite era il tempo, tre settimane, e non potevamo permetterci giorni fermi in cittá ad aspettare visti, oppure collegamenti incerti con rischi di accorciare notevolmente l'esperienza e convertire tempo prezioso in lungaggini burocratiche.

Anche il Karakorum si è fatto largo tra le proposte, ma anche quella zona non è semplice per noi occidentali. In particolare, le attrazioni naturalistiche principali sono in Kashmir, ed la zona è classificata alta nella lista dei paesi a rischio terrorismo per gli occidentali. Per noi inoltre si sarebbe trattata della prima esperienza nella regione asiatica, e preferivamo un paese relativamente tranquillo e democratico.

Dopo aver visto le immagini dei paesaggi dell'altopiano del Pamir, e qualche video in particolare della valle Bartang, la decisione è stata presa. C'erano tutti gli ingredienti: aeroporti di partenza e arrivo relativamente sicuri, sicurezza, e natura mozzafiato.

Abbiamo trovato parecchie informazioni sulla Pamir Highway, ma relativamente poche riguardo la valle Bartang, e armati di spirito di avventura abbiamo abbozzato un percorso con partenza a Dushanbe, trasferimento in taxi per i primi 300 chilometri in quanto piatti e paesaggisticamente poco interessanti, altri 150 chilometri circa lungo il fiume Panj che divide il Tajikistan dall'Afghanistan, deviazione dalla strada principale e 150 chilometri lungo il fiume Bartang, nella valle omonima, per poi sbucare di nuovo sulla Pamir Highway e percorrere altri 300 chilometri entrando in Kyrghistan e terminando il viaggio ad Osh.

Essendo io piú sciolto con l'inglese, mi sono occupato di tutta la parte burocratica, prendendo contatti con un'agenzia locale per i vari permessi e cercando i collegamenti aerei, mentre Flavio si è armato di molta pazienza ed ha creato quasi manualmente con matita e righello la traccia GPS da seguire, seguendo i fiumi su Google Earth per verificare che esisteva almeno una pista dove avevamo intenzione di passare e per avere degli obiettivi giornalieri di distanza da coprire.

Abbiamo cercato di far coincidere le soste per la notte con villaggi piú o meno grandi, in modo da assicurarci dei rifornimenti, ma abbiamo poi scoperto di essere stati un po' ingenui e ottimisti sulla disponibilitá di negozi lungo la strada: lungo la valle Bartang, essendo i commerci molto ridotti, la gente vive di ció che alleva e coltiva, e si limita all'acquisto di materie prime quali zucchero e farina. I negozi non esistono, o meglio, vi è una persona nel villaggio che si occupa di fare arrivare regolarmente queste merci e le conserva in un "Magazin", che si avvicina a quello che noi possiamo considerare un negozio, ma non ha orari di apertura: bisogna semplicemente cercare chi ha le chiavi, e chiedergli di aprire.

Stesso concetto per la benzina: ne avevamo bisogno per il fornello da campo, ma lungo la valle non ci sono molte auto, e di solito sono condivise dall'intero villaggio. Chiedendo nei vari villaggi, ne abbiamo trovato finalmente uno in cui una persona deteneva qualche tanica, e ci siamo fatti vendere un litro.

Pensavamo di acquistare almeno il pane, ma anche quello viene prodotto in casa da ogni famiglia in un piccolo forno a pozzo in quantitá sufficiente per l'autosostentamento; non ne esiste il commercio.


# Dushanbe

La capitale è una grande cittá, caotica ma multicolore, rumorosa ma con angoli di tranquillitá, torrida ma con piacevoli oasi di freschezza e relax.

All'arrivo, una volta accertato che non sarebbe stato possibile avere alcuna bicicletta, e nemmeno comunicare appropriatamente con la compagnia aerea, ci dirigiamo verso l'albergo che avevamo scelto prima di partire, il Vaksh. Costruito nel 1942 come ospedale militare sovietico, sembra non essere mai stato rinnovato adeguatamente: la struttura è abbastanza fatiscente, con intonachi pericolanti e idraulica decisamente inadeguata. La camera a noi assegnata è ancora da pulire, e contiene i residui del pranzo degli occupanti precedenti. Ci cambiamo e usciamo immediatamente per sbrigare la questione delle biciclette.

Il nostro unico contatto locale è Shagarf, dell'agenzia Pamir Silk Travel, e ci dirigiamo da lui per supporto. Ci è di grande aiuto con gli impiegati della Utair e con gli stessi addetti aeroportuali nel compilare la denuncia e prendere contatto con la sede all'aeroporto di Mosca. Facciamo poi fatto colazione insieme al mercato, con delle ottime uova e l'onnipresente pane, yogurt e tè.

Per spostarci, usiamo la rete capillare di minibus che viaggia prevalentemente nell'arteria principale e collega anche le varie destinazini principali in cittá. Basta affacciarsi in strada e fare un gesto al primo minibus che passa con il numero della linea desiderata, nel nostro caso centro-aeroporto numero 8, e facendo arrivare all'autista due Somoni si raggiunge velocemente la meta. Bisogna alzare un po' la voce per far fermare il minubus, sia prima di salire che una volta in viaggio.

L'aeroporto, pur essendo stato costruito in tempi non recenti, è funzionale e curato, ma una nuova ala era in costruzione e sembra essere stata inaugurata poche settimane dopo il nostro arrivo.

Nel piazzale dell'aeroporto consumiamo un'ottima colazione a base di uova, tè, yogurt e pane, e notiamo le varie comitive di occidentali che si apprestano a caricare i fuoristrada per i vari trekking e viaggi on-the-road sulla Pamir Highway. Un autista ci intrattiene brevemente con i suoi racconti di caccia alla pecora di Marco Polo (*Ovis ammon polii*) e cerca di convincerci a lasciare perdere le biciclette e seguire lui, pagando, nelle postazioni di caccia piú redditizie del paese, ma educatamente rifiutiamo, salutiamo e ignoriamo.


# Storia

Ho commesso, e pagato, il grave errore di non avere effettuato i compiti a casa prima del viaggio: un po' piú di ricerca preliminare sulla storia del paese sarebbe stata utile per comprendere al meglio le poche conversazioni con i locali.

In Tajikistan, ed in particolare nella regione autonoma del Gorno-Badakhshan, si possono incontrare svariate culture derivate dai diversi imperi e colonizzatori che hanno governato la regione nella storia; in particolare, l'Unione Sovietica ha lasciato un segno profondo sia per quanto riguarda innovazione e infrastrutture, che per il repentino crollo ed il conseguente vuoto sia di governo che economico. Si possono notare ovunque le strade e le linee elettriche non piú mantenute, le merci tipicamente derivanti da economia pianificata (solo due tipi di biscotti, quelli un colore e quelli due colori) e la diffusione della lingua russa, anche nelle zone piú rurali.

Parlando con i locali, specialmente con gli abitanti delle zone piú isolate, si ha la senzazione che mancano loro "i bei tempi che furono": le medicine arrivavano, le strade erano mantenute, c'era una rete ferroviaria, e c'era addirittura l'elicottero per le emergenze mediche. Ora invece, specialmente in inverno, alcuni villaggi nella valle Bartang rimangono completamente isolati in caso di nevicate, frane e smottamenti derivanti dalle grandi pioggie, o semplicemente mancanza di benzina per i veicoli.

Parlando con la gente abbiamo l'impressione che, quando c'erano i sovietici, i Tajiki si consideravano parte di un "grande popolo", e dovevano avere gli stessi diritti dei russi in madrepatria, quindi con infrastrutture e strutture sociali; la presenza militare poteva sí giustificare le strade ed i ponti al confine con l'Afghanistan, ma nella valle Bartang non sembrava esserci alcun obiettivo strategico: ciononostante, l'elettricitá funzionava e i medicinali arrivavano.

Ora invece, con un governo centrale a Dushanbe, viene priviliegiata la parte del paese che contribuisce attivamente all'economia (tramite le tasse) e la regione del GBAO, che costituisce il 50% della superficie ma solo il 3% della popolazione, non avendo molto da offrire, viene lasciata a sè; senza una rete di strade non è possibile avviare commerci, o progetti di sviluppo, e le famiglie mandano i giovani a studiare in cittá. Anche il turismo, che rappresenterebbe un potenziale non indifferente, non è destinato a crescere senza collegamenti o strutture ricettive adatte ad assorbire la crescente domanda.

Notiamo, specie nei villaggi lungo il fiume Panj, confine con l'Afghanistan, una forta presenza di "centri culturali islamici" che offrono anche assistenza medica, scuola e punto di ritrovo sociale. In mancanza dello stato centrale, probabilmente le istituzioni religiose hanno piú spazio e risorse nel coinvolgere la popolazione offrendo loro i servizi che in altre regioni sono invece prerogativa delle istituzioni statali.


# Locali che ci lasciano il miele

Abbiamo ormai finito di montare il nostro primo campo a pochi chilometri da [Kalaykhusayn](https://www.google.com/maps/place/Kalaykhusayn,+Tajikistan/@38.718825,70.6497287,15z/data=!3m1!4b1!4m2!3m1!1s0x38b83d0a515fec57:0x3473f43a8cb6b22c?hl=en), quando un Hyundai Galloper con ormai parecchi anni sulle spalle si ferma sulla strada ed un ragazzo della nostra eta ci viene incontro gesticolando e sorridendo.

All'inizio temevamo di aver montato il campo su una sua proprietá, e di dover essere costretti a raccogliere tutto e spostarci, ma presto ci rendiamo conto che è semplicemente onorato di vedere dei turisti stranieri appena fuori dal suo villaggio. Ci indica sbracciando "il posto dove è nato e cresciuto" e dove "la sua famiglia ha sempre abitato" (il virgolettato è quanto di meglio ho potuto tradurre da un inglese scolastico ma preciso e da tanto entusiasmo nel comunicare i posti a lui cari).

Altre persone scendono dal fuoristrada, sette in tutto, mentre due donne piú anziane rimangono in auto. Ci dice che sono tutti membri della sua famiglia, e stanno rientrando a casa dopo una giornata di lavoro di produzione del miele. Ad un certo punto sembra particolarmente interessato ad uno dei nostri pentolini. Incuriositi, glielo porgiamo e lui, mormorando qualche parola, lo passa ad un altro ragazzo che inizia a correre verso la macchina. Tentiamo di spiegare che veniamo dall'Italia e che la nostra meta è Osh, in Kyrghistan, ma sembra chiaro che per lui tutto il suo mondo sono il fiume ed i monti qui intorno. Il ragazzo ritorna con il pentolino: per mostrarci la loro ospitalitá, ci regalano un intero favo grondante miele, che, collocato in sacchetti e bottiglie, ci durerá per parecchi giorni come integratore della colazione e come dolce complemento ai biscotti.

Ringraziamo, e salutiamo, ammirando la fierezza con cui queste persone ci danno il benvenuto nei posti a loro cari, e la generositá nel condividere i prodotti del loro lavoro e della loro terra.


# Le ragazze che rientrano nei villaggi per lavorare

Arrivati vicino a Yapshorv, montiamo il campo e decidiamo di esplorare il villaggio a piedi. Arriviamo presso il torrente, quando una UAZ scende rombando dalle strade a monte, si avvicina al torrente, rallenta, poi accellera di nuovo e letteralmente saltellando guada il torrente il cui fondo era composto da rocce instabili e grandi come meloni. Probabilmente qualunque altro fuoristrada avrebbe potuto attraversare in quel punto con altrettanta facilitá, ma credo alla metá della velocitá dell'indistruttibile pulmino sovietico.

Prendiamo un sentiero che sale attraverso dei campi, e parecchie ragazze stanno tagliando l'erba con dei piccoli falcetti. Una di loro ci guarda e ci viene incontro "Ciao, da dove venite?" Parla un buon inglese, e ci racconta che studia in cittá durante l'anno e rientra in villaggio d'estate per aiutare la famiglia nei campi. Ci accompagna per una passeggiata nelle strade del piccolo paese, composto da case basse i cui tetti sono ricoperti di albicocche messe a seccare al sole. Non ci sono particolari che identificano una professione rispetto ad un'altra, ad esempio un fabbro o un falegname: tutti sembrano lavorare i campi e possedere animali, lavorando ció che la natura dá loro e costruendosi da sè le proprie abitazioni con tecniche semplici ma durature.

Passiamo accanto ad un gruppo di ragazzi curiosi, ma la nostra guida non si ferma: ne riconosciamo alcuni che erano a bordo della UAZ che ha guadato il torrente, sembrani tutti molto giovani e desiderosi di comunicare, ma probabilmente vedono che parliamo con la ragazza di cittá una lingua che non conoscono. Apprendiamo che in genere i ragazzi maschi si prendono cura degli animali, mentre il lavoro nei campi è lasciato alle ragazze, ma non capiamo se è una particolaritá di questo villaggio oppure è la consuetudine di questa valle.

Apprendiamo che, alla nascita di ogni bambino, il padre pianta otto alberi appena fuori dal villaggio. QUando il ragazzo sará in etá adulta, essi saranno sufficienti per costituire la base della sua nuova abitazione. Forniranno la struttura portante, mentre i muri saranno compposti da mattoni di terra cotta e argilla, abbondante in prossimitá del fiume.

Salutiamo la ragazza e rientriamo al campo, ormai quasi al tramonto. Paghiamo la pessima decisione di avere scelto come sistemazione una zona vicino ad una piccola pozza infestata di zanzare. Prendiamo l'acqua pulita dal torrente e laviamo il tutto nelle acque sabbiose del fiume.


# La bambina capovillaggio

Spesso solo dopo parecchi anni di sacrifici, e prospettive di altrettanti futuri, che una persona decide di acquistare una casa di proprietá, ed è con non poco orgoglio che accoglie poi gli ospiti con la frase "Benvenuti nella mia casa". L'aggettivo "mia" sta a significare che con duro lavoro si è guadagnato il diritto di proprietá su essa, la possiede, ne fa (quasi) ció che vuole, e lo puó sbandierare ai quattro venti. Probabilmente la causa è la differenza di culture, di etá, e soprattutto di lingue, ma quando la bambina ci ha accolto a braccia aperte con un grande sorriso e la frase "Benvenuti nel mio villaggio!" ci siamo guardati e detti "Ha l'aria di essere il capo."

Essendo la strada stretta tra la montagna da una parte, ed il fiume dall'altra, decidiamo di abbandonarla per il villaggio di [Voznavd](https://www.google.com/maps/place/37%C2%B057'36.0%22N+71%C2%B016'33.5%22E/@37.96,71.2737835,722m/data=!3m2!1e3!4b1!4m5!3m4!1s0x0:0x0!8m2!3d37.96!4d71.2759722?hl=en), accessibile, secondo la mappa, per una ripida strada sulla sinistra. Dopo qualche centinaio di metri sbuchiamo nella piazza di un tranquillo paese di qualche decina di case. Troviamo una fontana ed una panchina all'ombra, e decidiamo di sistemarci per il pranzo.

Non facciamo in tempo ad estrarre il fornello che un ragazzo, credo sui 14 anni, ed una bambina, di qualche anno piú giovane, fanno la loro comparsa di fronte a noi. La bambina si presenta: "Ciao. Benvenuti nel mio villaggio". Lo dice in una maniera che sembra indicare che il villaggio è di sua proprietá, ma capiamo che l'entusiasmo puó portare a errata interpretazione e concludiamo che intende semplicemente dire che ci dá il benvenuto nel villaggio in cui abita.

Ci fa strada tra le case, e ci accoglie nel suo giardino, dove parecchi membri della sua famiglia ed un insegnante, cosí ci dice, stanno pranzando. Rifiutiamo il loro cibo ma ci prepariamo le nostre porzioni sotto gli occhi curiosi dei commensali. Il ragazzo ci mostra poi dei suoi scritti e fotografie, e noi facciamo altrettanto con le nostre cartoline di casa. Studiano entrambi musica in cittá, e sono nel villaggio per la pausa estiva.

Terminato il pranzo, la bambina ci nota avvicinarci al ruscello per lavare le nostre stoviglie e con aria di superioritá ce le prende di mano e le tira a lucido con un'appropriata paglietta e del detersivo. Che tipo! Dopo aver giocato un po' con un pulcino, salutiamo e ci rimettiamo in marcia. Mi pentiró poi di non aver scattato nemmeno una fotografia di quella accogliente famiglia e della proprietaria del villaggio di Voznavd!


# La tenda di pastori

Continuiamo a costeggiare il fiume, e la bellezza intorno a noi è mozzafiato: montagne basse variopinte vicino a noi, montagne piú alte ricoperte da ghiacciai in lontananza, sole e vastitá. Ma è l'una, e siamo nelle ore della giornata in cui abbiamo pianificato di preferire una lunga sosta all'ombra, e accettiamo subito l'invito di due pastori di entrare nella loro tenda posta a ridosso di un pendio.

La tenda misura circa cinque metri di diametro, di spesso PVC, e all'esterno presenta il logo azzurro UNHCR, l'Alto commissariato delle Nazioni Unite per i rifugiati. Entriamo, e ci sono altri due uomini, uno dei quali sdraiato che russa rumorosamente, ed l'altro che lo usa come panca. Al centro, pane e yogurt. I due che ci hanno invitato prendono a loro volta posto, dopo aver portato l'immancabile thermos di tè con latte di capra e sale, biscotti, due varietá di burro fresco e del latte fermentato. Ci chiedono a gesti se abbiamo visto degli animali lungo la pista, e a che altezza. Sembra che alcuni si siano allontanati, e degli uomini erano sulle loro tracce, ma non capiamo se altri pastori piú a valle erano in competizione, o quale altra storia si celava dietro queste domande, e ci mettiamo il cuore in pace che non possiamo capire.

Il burro è fenomenale, sorprendentemente fresco considerando il sole cocente all'esterno e l'assenza di frigoriferi: hanno probabilmente una grotta dove possono conservare i prodotti refrigerati. Il pane è fresco, ma non appena assaggiamo il latte fermentato, una scossa elettrica ci attraversa: è veramente forte e acido, e pensiamo che se alla sera siamo ancora in salute non avremo piú paura di nulla. Ci chiedono sigarette, ma non ne abbiamo. Una lezione per la prossima volta: i beni di conforto sono sempre ben accetti.

Uno di loro vuole comunicare, ma l'inglese è assente; estraggo quindi il mio dizionario russo-italiano, e me lo strappa dalle mani. Lo sfoglia, e ci indica la pagina "Frasi utili per portare l'auto dal meccanico". Cosa vorrá dire? Dopo qualche gesto, capiamo che ci vuole comunicare il suo lavoro, ma non è quello di meccanico. Indica la parola "olio motore", che peró in russo notiamo essere tradotta alla stessa maniera di olio vegetale, burro e grasso: sono pastori e vivono di quello che mungono dagli animali, ma essendo lontani dal villaggio per tutta l'estate, durante la quale portano le bestie nei pascoli alti, devono convertire il latte in prodotti che si conservano: burro per essere consumato sul posto, e formaggi da portare a casa. Ma tutto questo non c'è nel dizionario, lo deduciamo a partire da "olio motore" e usando non poca gestualitá. Nel frattempo l'uomo-panca dorme ancora.

Ad un certo punto, l'uomo ci fa gesto di dormire. Ci chiede se noi vogliamo dormire. Diciamo di no. Allora ci fa gesto che loro vorrebbero dormire. Ok, pensiamo. Ma non abbiamo capito che voleva dormire immediatamente, e ci fa gesto che o dormiamo anche noi oppure raccogliamo le nostre cose e ce ne andiamo. La loro giornata è lunga, e la loro merenda è giá durata abbastanza. Offriamo di lasciare del denaro per ripagare l'ospitalitá, ma ci fanno capire chiaramente di non volerlo, e che dove sono loro il denaro non conta nulla.


# La yurta con la madre che cucinava la pecora intera

Dopo qualche ora esposti ai venti freddi delle pianure, non vediamo l'ora di una pausa. Due bambini ci vengono incontro e ci intercettano proprio al termine di una salita, ed insistono per averci con loro a prendere un tè. La yurta è una tentazione difficile da rinunciare, ed accettiamo.

Entriamo nella tenda, e tutta la famiglia è impegnata in lavori domestici: la madre carica la stufa su cui un'enorme pentola piena d'acqua sta bollendo; il bambino piú piccolo inizia subito a cullare un cestino contenente un neonato; una ragazza sta rassettando altre pentole e stoviglie, ed il bambino piú grande prepara zucchero e biscotti. Il padre non c'è, probabilmente al lavoro, quindi lui vuole fare l'uomo di casa, e ci riesce ottimamente pur essendo non piú vecchio di una decina d'anni. Ci offre tè, biscotti e zucchero, e soprattutto la vera primizia, burro fresco, ottimo se spalmato sul pane o sui biscotti.

Ci regala inoltre una manciata di quelli che sembrano sassi ma si rivelano invece palle di formaggio salatissimo e duro come la pietra, da mangiare triturando piccoli pezzi con i denti o con delle pietre, in quanto impossibile da sciogliere con acqua o con il calore. Buono, ma veramente duro. Capiamo che la consistenza e la salatura lo rende adatto ad essere conservato in tasca nelle lunghe giornate di lavoro al pascolo o lontano da casa, quando non ci si puó permettere il lusso del pranzo a casa con il formaggio fresco.

Mentre gustiamo il tè e chiaccheriamo con la ragazza, in vacanza dalla scuola in cittá, la madre porta avanti la sua preparazione del pranzo e scopre da un panno una mezza pecora completamente scuoiata ma ancora con tutte le membra al loro posto, e la immerge nella pentola tra sbuffi di vapore e schizzi di acqua bollente. "Stiamo preparando il pranzo, volete fermarvi?" Probabilmente la disassemblerá solo avanti nella cottura e all'interno della pentola, cosí da non perdere sapori preziosi nell'effettuare l'operazione su un tavolo.

Decliniamo l'invito e ci rimettiamo in marcia, ringraziando per l'ospitalitá ed il temporaneo rifugio dal vento che oggi non sembra calmarsi. Scattiamo qualche foto, e convinciamo la madre a posare con noi. "Non mi va, sono troppo vecchia" ci traduce la ragazza, anche se a noi ci sembra onestamente una nostra coetanea, solo con i lineamenti piú temprati da lavoro manuale e vita di campagna.

I bambini non vogliono proprio che ce ne andiamo, e ci rincorrono. Il terreno è erboso, e non riusciamo a distanziarli. Il piú piccolo letteralmente si lancia sulla mia ruota posteriore, e non so come incastra tutto il braccio tra la ruota ed il telaio. Con orrore lo libero, e fortunatamente non si è fatto nulla: un pesante giubbotto ha limitato il danno ad un grosso spavento, sia mio che suo, ma appena mi sono assicurato che non ci sono state conseguenze approfitto dello smarrimento per prendere velocitá, salutare ed andare.


# L'acqua

Nei primi giorni del viaggio, in uno dei piccoli villaggi lungo il fiume che, sviluppatisi attorno a grandi alberi offrono una piacevola area di sosta (e commercio) per i camionisti in transito, fermandoci per una sosta alla fontana abbiamo avuto il piacere di scattare qualche foto con equipaggio e passeggeri di un fuoristrada diretto a Khorog. I guidatori erano entusiasti di scambiare due parole con noi, forse i viaggiatori un po meno, presumibilmente volevano arrivare a destinazione il prima possibile. Carichiamo le borracce, ci rinfreschiamo con acqua di sorgente, e via ancora.

Posso dire di avere scoperto l'acqua fresca. Prima di lasciare l'Italia, alla domanda "Qual è la tua bevanda preferita?" avrei probabilmente risposto un buon caffè, un cocktail fatto bene, o un tè particolarmente saporito. Ma durante questo viaggio non ho mai desiderato nulla di piú di acqua di sorgente. Le soste piú piacevoli sono state tutte caratterizzate dalla presenza di una sorgente con cui sciacquarci, preparare bevande, a volte pulire il materiale o lavare i vestiti, ma piú di ogni altra cosa rinfrescarci.

Uno degli incontri piú memorabili è stato prima di Razoudj, dove abbiamo conosciuto due fratelli che si stavano riposando all'ombra di un grosso albero nelle ore centrali della giornata. Uno era un pastore, e ci indicava le sue capre su per la montagna; l'altro stava sistemando la pista armato di piccone e badile. Abbiamo sfruttato la sorgente per lavarci e riempire le scorte d'acqua e deciso di fermarci un po' con loro. Erano entusiasti dell'incontro, ed hanno condiviso del pane e preparato un tè, anzi, una pentola di tè tutta per noi. Il pastore, il piú giovane dei due, parlava un po' di inglese, ed era curiosissimo della nostra provenienza e dei nostri piani. Abbiamo scattato qualche foto e ci siamo rimessi in cammino, con la pancia piena ed il sorriso sulla faccia per aver incontrato persone cosí gentili e simpatiche.


# I compagni di viaggio conosciuti per strada: Sebastian, Paul, Andy

Durante le due settimane di pedalata abbiamo spesso condiviso alcuni chilometri, in alcuni casi parecchi, con diversi compagni di viaggio da ogni angolo del globo.

Andy e Patrick hanno iniziato il loro viaggio in Georgia, attraversato il Mar Caspio nel famigerato traghetto che parte da Baku e sul quale bisogna armarsi di veramente tanta pazienza, pedalato attraverso Turkmenistan e Uzbekistan, per arrivare in Tajikistan e incontrarci sulla discesa dal passo piú alto della Pamir Highway, circa 4.600 metri. La notte precedente era stata una delle poche che avevano trascorso in tenda, data a loro preferenza ad alloggiare negli "homestay" e conoscere gli abitanti dei villaggi che attraversano, e ne avevano un ricordo per cosí dire freddo, in quanto la quota era molto elevata e l'equipaggiamento, pur ottimo, non comodissimo. Molto simpatici e pieni di energia, erano diretti a Sari Tash, poi al confine con la Cina, poi Kashgar e poi chissá. Abbiamo condiviso con loro la notte a Karakul, la dura tappa fino a Sari Tash e l'ameno Hotel Tatina, per poi separarci.

Andy parlava qualche parola di russo, ed era piacevole come potesse portare avanti lunghi discorsi pur con un limitato vocabolario; indimenticabile la sua gestione dei controlli alla dogana sperduta tra le montagne in ingresso in Kyrghistan, in russo ma accompagnato da gesti e suoni:

"Buongiorno".

"Buongiorno".

"Questa è la dogana, devo farvi alcune domande".

"Va bene"

"Cosa avete nelle vostre borse?" (indicando le grosse borse di Andy, 45kg di materiale)

"Vestiti"

"Bene"

"Tenda"

"Ok. Avete armi da fuoco?" (con gesto della pistola)

"No" (sorpreso)

"Bombe?"

"No!" (ridendo leggermente)

"Droghe? Narcotici?"

"No!" (con espressione di disprezzo)

"Davvero? No eroina? Oppio?"

"No!!"

"Bene. Andate pure e buon viaggio."

Liscio come l'olio, e una rilassata accoglienza in un paese che si rivelerá ospitale e colorito.

Sebastian era invece partito dalla sua casa in Germania e pedalato attraverso l'Europa dell'est per poi percorrere lo stesso tratto di Andy e Patrick dalla Georgia alla Pamir Highway. Abbiamo incontrato anche lui sulla strada per Karakul, ma preferiva invece campeggiare in natura, usando i villaggi solo per i rifornimenti. Diversa scelta di viaggiare, sicuramente non meno appassionante, anche se i cinque centimetri di neve che abbiamo visto ricoprire la sua tenda fuori da Sary Tash, a circa 3500 metri di quota, gli hanno sicuramente fatto passare una notte da ricordare. Diretto in Vietnam, abbiamo condiviso anche con lui il passo Kyzyl-Art e parecchie foto, per poi dividerci noi verso Osh e lui verso il Vietnam.

Abbiamo anche incontrato una coppia di giovanissimi svizzeri del Ticino che viaggiavano in senso inverso, da Sari Tash al Tajikistan, con delle biciclette comperate in Cina e del materiale molto approssimativo , ma con energia e determinazione da vendere. Hanno puntato ad attraversare il passo la notte in cui ha poi nevicato, pensiamo che si siano rifugiati nell'unica fattoria tra le due dogane, in quanto il fango avrá reso impossibile la loro salita.

Tutti gli altri incontri non sono durati piú di pochi minuti, due chiacchere e scambi di informazioni sulle strade: tutti avevano il loro viaggio in testa, una meta, un percorso, una tempistica, anche se approssimata. Non c'erano persone perse nei propri pensieri, o che cercavano qualcosa che non sapevano definire: erano tutti cicloturisti veri e squadrati, e da tutti abbiamo imparato consigli preziosi per affrontare la rimanenza del percorso o quelli che sarebbero venuti in futuro.

Un motociclista si distingueva: genovese di origine, trascorre tutto l'anno a gestire il suo Gite d'Etap sui Pirenei, e da qualche anno tiene una motocicletta parcheggiata ad Osh per girare l'Asia Centrale senza fissa meta. Parla un buon farsi, che gli permette di comunicare fluentemente con i locali usando una lingua molto piú familiare del russo o dell'inglese: che invidia, poter dimostrare che la voglia di integrarsi è tale da aver imparato un linguaggio cosí lontano dal nostro! Conosce i posti giusti a Osh in cui consumare una buona colazione, e gli interruttori nell'albergo Alai per poter avere l'acqua calda nelle docce, in quanto la consuetudine è la doccia fredda. Ha percorso anche lui la valle Bartang, e crediamo non sia stato facile attraversare i guadi che abbiamo incontrato, e da vecchia volpe delle zone conserva sempre una buona scorta di benzina nelle taniche in quanto sa che la stessa è un bene raro e prezioso in quelle zone remote. Ci incontreremo piu volte sulla strada da Karakul ad Osh, spesso andando in direzioni diverse e reincontrandoci inaspettatamente, e ci lasceremo che avrebbe avuto un appuntamento per una scalata del Piz Lenin, per poi rientrare in Europa in compagnia della moto su un camion polacco diretto a Varsavia, che gli avrebbe risparmiato non pochi permessi di attraversare il Kazakhstan o la Russia in sella alla moto.


# Errore nel caricare le tracce GPS

La giornata sembrava non finire mai: pedalavamo ormai da quasi un centinaio di chilometri e il ponte sul fiume Vanch si avvicinava. Qualche centinaio di metri prima, una colonna interminabile di camion parcheggiati ai lati della strada preannunciava un ritardo. Arriviamo a poche decine di metri dal ponte, e gruppetti di persone oziano e stazionano di fronte ad un piccolo edificio bianco: scendiamo dalle bici ed entriamo nel posto di blocco.

Due militari ci chiedono i nostri passaporti e, cosa qui piú importante, i nostri permessi GBAO; per registrare la nostra nazionalitá, ci chiedono di indicare la nostra bandiera su di un vecchio calendario dei mondiali di calcio; annotano manualmente, con una calligrafia invidiabile, tutti i dettagli in un registro molto ben ordinato, e ci fanno cenno di proseguire pure. Flavio, uscito pochi minuti prima di me, ha attirato una discreta folla intorno alla bicicletta, incuriositi da questo strano mezzo di trasporto pieno di borse e pacchetti. Ma ancora piú sono incuriositi dalla strana forma della barba: ha un lungo pizzetto sotto il mento, e gli autisti non riescono a classificarlo secondo gli schemi classici delle religioni a loro conosciute. Ci chiedono se siamo musulmani, vista la barba, ma al tempo stesso sono sorpresi dalla forma poco convenzionale della stessa; diciamo loro che siamo stati cresciuti cristiani, e la barba non ha particolare importanza, in particolare per le nostre generazioni, e per loro questo è molto buffo.

Dopo parecchie risate reciproche, ci allontaniamo verso il ponte, che scopriamo completamente chiuso al traffico pesante: una squadra di saldatori sta ripristinando il fondo con dei grossi pannelli di ferro, e c'è lo spazio per il passaggio di una sola autovettura. Chiediamo il permesso, e, incuriositi, ci fanno passare senza problemi.

Sull'altra sponda del fiume passiamo lungo un'altra colonna di TIR; cosí come in ogni piazzola di sosta europea, ogni autista ha estratto tavolino e cucina e si sta preparando la cena. Notiamo parecchi lineamenti cinesi, che in questa regione si distinguono particolarmente dai tajiki, a differenza di quanto incontreremo in Kyrghistan. Saliamo due tornanti, e la colonna prosegue ancora per centinaia di metri. Si nota chiaramente che il flusso delle merci è prevalentemente est-ovest: i Tir sono decisamente piú numerosi da questa parte. Ora siamo veramente stanchi, ma la zona è desertica e a noi serve avvicinarci al fiume per lavarci e cucinare.

Scopriamo una piccola traccia che torna indietro in direzione del fiume ma allontanandosi dal ponte: ci addentriamo per qualche centinaio di metri, ed alla fine troviamo una [abitazione](https://www.google.com/maps/place/38%C2%B017'48.5%22N+71%C2%B020'23.5%22E/@38.2968809,71.3392137,254m/data=!3m1!1e3!4m5!3m4!1s0x0:0x0!8m2!3d38.2968056!4d71.3398611?hl=en): delle donne insistono per fermarci a mangiare, ed un anziano ci fa capire che possiamo anche fermarci per la notte. Suo figlio, ci dice il capofamiglia, fa il poliziotto a Vanch, arriverá a breve per cena. Ci sistemiamo in una piattaforma ricoperta di coperte e ci viene offerto te, pane e yogurt.

Cerchiamo di comunicare con il vecchio, ma senza molto successo. Non parla una parola di inglese, e tentiamo con il russo, ma il nostro vocabolario è pietoso. Sembra una famiglia molto numerosa, ma non capiamo i gradi di parentela. Ci sono tre donne, tutte intente a lavare stoviglie, accudire gli animali e preparare, pensiamo, la cena.

Facciamo ordine tra la nostra attrezzatura e le mappe e realizziamo che stiamo viaggiando troppo. 100, 120 chilometri al giorno, un po'tanti rispetto al piano. Possediamo entrambi dei dispositivi GPS un po'antiquati, e per la navigazione utilizziamo prevalentemente il mio Garmin eTrex Vista in quanto ho la possibilitá di caricare le mappe, anche se con una grafica non molto dettagliata. Ha peró purtroppo il limite di accettare solo tracce composte da massimo 500 punti, e necesssita quindi di un po' di editing dalla traccia grezza di Google Earth. Flavio ha sviluppato diverse versioni di traccia per diversi itinerari che abbiamo valutato, ed abbiamo realizzato solo ora che ho caricato una versione piú "spinta", con molti piú chilometri giornalieri per tappa. É vero, ci ritroviamo in leggera "abbondanza" rispetto ai piani, ma anche leggermente stanchi. Riordiniamo le tracce, per quanto sia possibile lavorarci senza un PC, e nel frattempo la cena è pronta.

Il capofamiglia si rivela molto loquace, ma purtroppo non in una lingua che comprendiamo. Ci limitiamo a capire che fa il "poliziotto", che potrebbe tradursi in vigile urbano cosí come investigatore oppure agente segreto, ma ció che per noi conta è che è molto ospitale nell'offrirci un'ottima cena con verdure, pane, salse e yogurt. Dopo breve tempo, le donne e i bambini entrano in casa ma il vecchio non accenna a coricarsi, pur avendo accertato la quasi impossibilitá di comunicare: crediamo di capire che deve aspettare che le donne abbiano finito di sistemare prima di poter entrare in casa. Il nostro ricovero per la notte è la stessa piattaforma che abbiamo usato per cenare: la ricopriamo di coperte e ci sistemiamo sotto una magnifica stellata.

Il mattino dopo, appena svegliati, il vecchio è con noi, quasi a volerci fare compagnia; ci prepariamo e lasciamo presto l'ospitalitá di questa famiglia, e non sappiamo come poter ripagare; insistiamo con l'anziano per poter lasciare qualche soldo, e ci propone un generico 100 somoni, cifra per noi irrisoria. Salutiamo, e ci rimettiamo in pista.


# La bicicletta donata

Ormai aveva fatto la sua storia. Era stata la prima bicicletta che avevo acquistato, e con cui avevo trascorso le prime avventure ed il primo viaggio in Sardegna. Ne aveva parecchi di chilometri sotto le ruote, e a casa aveva giá lasciato il testimone ad un modello decisamente piú moderno.

Non mi lego molto agli oggetti, li considero come strumenti che vanno usati a sfinimento e sostituiti una volta che hanno finito il proprio lavoro, o una volta che il valore che portano non rispecchia quello che chiedono. É questo il caso di questa bici, il cui costo del trasporto a casa non si avvicina nemmeno lontanamente all'effettivo valore che avrebbe una volta rientrati. E penso: se per me non ha piú valore, potrebbe averne per altri?

Stiamo avendo problemi ad organizzare il rientro: le bici devono essere impacchettate in maniera solida per resistere ai vari trasferimenti di aereo, e non riusciamo a trovare il materiale adatto; abbiamo girato il bazaar in lungo ed in largo, ed ogni pezzo di cartone viene utilizzato per tutti gli scopi possibili prima di essere considerato inutilizzabile, e trovare qualcosa per poter coprire un'intera bicicletta sembra un'impresa tosta. Prendiamo un'altra strada.

Nello stesso albergo dove alloggiamo, un piano è adibito ad ospitare l'ufficio del turismo. I ragazzi parlano un buon inglese; ho chiesto se conoscono qualche associazione che avrebbe accettato in dono la mia bicicletta, in cambio di un aiuto a trovare del materiale da imballo. Mi hanno messo in contatto con la persona giusta: la mattina dopo ci accompagna presso una casa-famiglia che ospita bambini abbandonati dalle famiglie e che accoglie con piacere l'inaspettato dono. Ci accompagna poi presso un grosso rivenditore di materiali edili, presso il cui recuperiamo dei pannelli di cartone con cui costruire la scatola per il trasporto.

Spero che quella bicicletta possa continuare a regalare momenti di soddisfazione e, chissá, inspirare nuove avventure.


# In aeroporto ad Osh

Una volta aperto il check-in, ci mettiamo in coda e facciamo passare i nostri pacchi nel metal detector. Non ci sono etichette prestampate, solo un cartellino scritto a mano con il peso ed i nostri nomi applicato alle maniglie delle nostre scatole/valigie. Sembra tutto a posto, troviamo da sederci in sala d'attesa.

Persone che chiaccherano, persone che leggono, stessa scena che si puó trovare in qualunque aeroporto europeo. Eccetto il coltello da quindici centimetri usato dalla persona davanti a noi per tagliare spicchi di mela per i suoi due figli! Ci spiazza la assoluta normalitá della situazione: i bambini hanno fame, lui estrae una succosa mela dalla borsa e in un modo o nell'altro deve tagliarla: cosa meglio di un grosso coltello da cucina? In realtá sembra un normale serramanico, ma non stiamo proprio ad osservare in quanto lui sta facendo una cosa perfettamente normale, siamo noi quelli che si stanno incuriosendo fuori luogo. Ad ogni modo, mela tagliata, coltello riposto in borsa, bambini contenti, si ritorna ad oziare.

Natura chiama, ed ho bisogno del bagno. Giro intorno alla sala d'attesa, e provo le varie porte. Ne trovo una con l'indicazione "WC", e scendo le scale. Sbrigato il tutto, mi prepare per risalire le scale per rientrare in sala d'attesa, quando una porta a vetri opachi alla mia destra mi incuriosisce. Molto rumore, molta gente: spingo, si apre, e mi ritrovo nella sala principale dell'aeroporto, all'esterno dei controlli di sicurezza. Provo, e la porta si apre da fuori. Penso che l'anello piú debole di ogni sistema di sicurezza è l'uomo, e che metal detector e guardie alle porte servono a poco se ci sono passaggi di questo tipo, ma mi dico che probabilmente è stata solo una dimenticanza di qualche impiegato nel chiudere la porta a chiave. Risalgo le scale, rientro in sala d'attesa, e alle prime luci dell'alba ci imbarchiamo. Arrivederci Osh.


